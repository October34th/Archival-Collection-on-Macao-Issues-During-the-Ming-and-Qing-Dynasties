大明钦命总督粤闽恢剿，联络水陆军务提调汉土官兵，兼理财催饷，便宜行事，仍总督勇卫营，兼掌御马监印，司礼监掌印太监庞亚基楼契利斯当，书奉耶稣会大尊总师神父台前。切念亚基楼职列禁近，谬司兵戎，寡昧失学，罪过多端。昔在北都，幸遇尊会士开导愚情，恭领圣水，始知圣教之要妙，尊会之恩，累思报答，未获涓埃。每愿躬诣尊师，奈国家多故，未克遂所愿怀，殊慊慊耳！今奉皇太后懿旨，敢烦尊会士卜，圣名弥格，归航泰西，告教皇圣父及大尊师，彼知吾怀，能详愚悃。兹求大尊神父，并于尊会之友，在圣祖意纳爵座前，祈祷天主耶稣，慈照中夏，矜怜主臣，悉知钦崇圣诲，享太平际而已。复恳神父大人尊念我寡力德浅，赐尊会圣人通劳之共分，则惠顶戴不极。再多使老师臻我中邦，广普铎世人悔悟，仰徼大造，实无穷矣！敬制薄牌，愿大尊安于圣祖总师意纳爵座前，少表将贡，聊致祝私。永历四年，岁次庚寅，阳月弦日书。慎馀。

繁体原文，龐天壽《上耶穌會總會長書》</br>
大明欽命總督粵閩恢剿，聯絡水陸軍務提調漢土官兵，兼理財催餉，便宜行事，仍總督勇衛營，兼掌御馬監印，司禮監掌印太監龐亞基樓契利斯當，書奉耶穌會大尊總師神父臺前。切念亞基樓職列禁近，謬司兵戎，寡昧失學，罪過多端。昔在北都，幸遇尊會士開導愚情，恭領聖水，始知聖教之要妙，尊會之恩，累思報答，未獲涓埃。每願躬詣尊師，奈國家多故，未克遂所願懷，殊慊慊耳!今奉皇太后懿旨，敢煩尊會士卜，聖名彌格，歸航泰西，告教皇聖父及大尊師，彼知吾懷，能詳愚悃。兹求大尊神父，並於尊會之友，在聖祖意納爵座前，祈禱天主耶穌，慈照中夏，矜憐主臣，悉知欽崇聖誨，享太平際而已。復懇神父大人尊念我寡力德淺，賜尊會聖人通勞之共分，則惠頂戴不極。再多使老師臻我中邦，廣普鐸世人悔悟，仰徼大造，實無窮矣!敬製薄牌，願大尊安於聖祖總師意納爵座前，少表將貢，聊致祝私。永歷肆年，歲次庚寅，陽月弦日書。慎馀。  
