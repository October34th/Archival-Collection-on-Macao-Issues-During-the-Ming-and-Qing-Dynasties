# 庞天寿 《上宗教书》

【作者】庞天寿 </br>
【日期】永历四年阳月弦日​​，约1650年11月25日或26日 </br>
【出处】[《明清时期澳门问题档案文献汇编》（五）](https://www.macaudata.mo/books/detail?bno=b000417)-中国第一历史档案馆, 澳门基金会, 暨南大学古籍研究所合编-人民出版社出版-1999年出版-ISBN13: 9787010030692。原件藏耶稣会罗马总会档案室。


## 📜 原文：

> 大明钦命总督粤闽恢剿，联络水陆军务、提调汉土官兵，兼理财催饷，便宜行事；仍总督勇卫营，兼掌御马监印、司礼监掌印太监庞亚基楼契利斯当，膝伏因诺增爵代天主耶稣在世总师、公教真主、圣父座前。
<br></br>
切念亚基楼职列禁近，谬司兵戎，寡昧失学，罪过多端。昔在北都，幸耶稣会士，开导愚懵，勤勉入教，恭领圣水，始知圣教之学，蕴妙洪深，夙夜潜修，信心崇奉，二十余年，罔敢稍怠。
<br></br>
获蒙天主保佑，报答无繇。每思恭诣圣座，瞻礼圣容，讵意邦家多故，王事靡监，弗克遂所愿怀，恐每悚仄！
<br></br>
但罪人一念之诚，为国难未靖，特烦耶稣会士卜弥格，归航泰西，代请教皇圣父，在于圣伯多禄、圣保禄座前，兼于普天下圣教公会，仰求天主，慈炤我大明，保佑国家，立跻升平，俾我圣子，乃大明十八代帝、太祖第十二世孙，主臣钦奉天主耶稣，则我中华全福也。
<br></br>
当今宁圣慈肃皇太后、圣名烈纳，昭圣皇太后、圣名玛利亚，中宫皇后、圣名亚纳，皇太子、圣名当定，虔心信奉圣教，并有谕言至圣座前，不以宣之矣。
<br></br>
及愚罪人，恳祈圣父，念我去世之时、赐罪罚全赦。多命耶稣会士来我中国，教代一切士民悔悟，敬奉圣教，不致虚度尘劫，仰遨大造，实无穷矣！
<br></br>
肃此少布愚悃，伏维慈鉴不宣。
<br></br>
永历四年，岁次庚寅阳月弦日书。
<br></br>
慎馀。</br>


注：
- [庞天寿](https://zh.wikipedia.org/zh-cn/%E9%BE%90%E5%A4%A9%E5%A3%BD)，1588年—1657年，顺天府大兴县人，明末宦官。崇祯时御马监太监、隆武时司礼监太监、永历时司礼监掌印太监。崇祯年间，于北京皈依天主教，其洗礼名为亚基楼（Aquileo）。1646年，奉命与传教士毕方济前往澳门求援。8月隆武帝被俘虏，投奔永历帝。

---

📌 本文档由 [夏舆](https://github.com/October34th/) 整理。

---

> 繁体原文，龐天壽《上教宗書》</br>
大明欽命總督粵閩恢剿，聯絡水陸軍務、提調漢土官兵、兼理財催餉，便宜行事；仍總督勇衛營、兼掌御馬監英司禮監掌印太監龐亞基樓契利斯當，膝伏因諾增爵代天主耶穌在世總師、公教眞主、聖父座前。竊念亞基樓職列禁近，謬司兵戎，寡昧失學，罪過多端。昔在北都，幸遇耶穌會士，開導愚懵，勸勉入教，恭領聖水，始知聖教之學，藴妙洪深，夙夜潛修，信心崇奉，二十馀年，罔敢稍擔獲蒙天主保佑，報答無繇。每思恭詣聖座，瞻禮聖容，詎意邦家多故，王事靡監，弗克遂所願懷，恐用悚仄!但罪人一念之誠，爲國難未靖，特煩耶穌會士卜彌格，歸航泰西，代請教皇聖父，在於聖伯多祿、聖保祿座前，兼於普天下聖教公會，仰求天主，慈炤我大明，保佑國家，立躋(原作“際”)昇平，俾我聖子，乃大明拾捌代帝，太祖第拾貳世孫，主臣欽奉天主耶穌，則我中華全福也。當今寧聖慈肅皇太后，聖名烈納，昭聖皇太后，聖名瑪利亞，中宮皇后，聖名亞納，皇太子聖名當定，虔心信奉聖教，並有諭言致聖座前，不以宣之矣。及愚罪人，懇祈聖父，念我去世之時、賜罪罰全赦；多命耶穌會士來我中國，教代一切士民悔悟，敬奉聖教，不致虛度塵劫，仰遨大造，實無窮矣!肅此少佈愚悃，伏維慈鑒不宣。永歷肆年，歲次庚寅陽月弦日書。慎馀。
